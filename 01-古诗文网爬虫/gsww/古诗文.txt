{"title": "周颂·酌", "dynasty": "先秦", "author": "佚名", "content": "於铄王师，遵养时晦。时纯熙矣，是用大介。我龙受之，蹻蹻王之造。载用有嗣，实维尔公允师。"}
{"title": "乞食", "dynasty": "魏晋", "author": "陶渊明", "content": "饥来驱我去，不知竟何之。行行至斯里，叩门拙言辞。主人解余意，遗赠岂虚来。谈谐终日夕，觞至辄倾杯。情欣新知欢，言咏遂赋诗。感子漂母惠，愧我非韩才。衔戢知何谢，冥报以相贻。"}
{"title": "驻马听·吹", "dynasty": "元代", "author": "白朴", "content": "裂石穿云，玉管宜横清更洁。霜天沙漠，鹧鸪风里欲偏斜。凤凰台上暮云遮，梅花惊作黄昏雪。人静也，一声吹落江楼月。"}
{"title": "望江南·幽州九日", "dynasty": "宋代", "author": "汪元量", "content": "官舍悄，坐到月西斜。永夜角声悲自语，客心愁破正思家。南北各天涯。肠断裂，搔首一长嗟。绮席象床寒玉枕，美人何处醉黄花。和泪捻琵琶。"}
{"title": "书灵筵手巾", "dynasty": "五代", "author": "李煜", "content": "浮生共憔悴，壮岁失婵娟。汗手遗香渍，痕眉染黛烟。"}
{"title": "夜上受降城闻笛", "dynasty": "唐代", "author": "李益", "content": "回乐烽前沙似雪，受降城外月如霜。(回乐烽 一作：回乐峰）不知何处吹芦管，一夜征人尽望乡。"}
{"title": "织妇词", "dynasty": "唐代", "author": "元稹", "content": "织妇何太忙，蚕经三卧行欲老。蚕神女圣早成丝，今年丝税抽征早。早征非是官人恶，去岁官家事戎索。征人战苦束刀疮，主将勋高换罗幕。缫丝织帛犹努力，变缉撩机苦难织。东家头白双女儿，为解挑纹嫁不得。檐前袅袅游丝上，上有蜘蛛巧来往。羡他虫豸解缘天，能向虚空织罗网。"}
{"title": "喜迁莺·月波疑滴", "dynasty": "宋代", "author": "史达祖", "content": "月波疑滴，望玉壶天近，了无尘隔。翠眼圈花，冰丝织练，黄道宝光相直。自怜诗酒瘦，难应接许多春色。最无赖，是随香趁烛，曾伴狂客。踪迹，漫记忆，老了杜郎，忍听东风笛。柳院灯疏，梅厅雪在，谁与细倾春碧？旧情拘未定，犹自学当年游历。怕万一，误玉人寒夜，窗际帘隙。"}
{"title": "蝶恋花·眼底风光留不住", "dynasty": "清代", "author": "纳兰性德", "content": "眼底风光留不住，和暖和香，又上雕鞍去。欲倩烟丝遮别路，垂杨那是相思树。惆怅玉颜成间阻，何事东风，不作繁华主。断带依然留乞句，斑骓一系无寻处。"}
{"title": "忆钱塘江", "dynasty": "宋代", "author": "李觏", "content": "昔年乘醉举归帆，隐隐山前日半衔。好是满江涵返照，水仙齐著淡红衫。"}
{"title": "从斤竹涧越岭溪行", "dynasty": "南北朝", "author": "谢灵运", "content": "猿鸣诚知曙，谷幽光未显。岩下云方合，花上露犹泫。逶迤傍隈隩，迢递陟陉岘。过涧既厉急，登栈亦陵缅。川渚屡径复，乘流玩回转。苹萍泛沉深，菰蒲冒清浅。企石挹飞泉，攀林摘叶卷。想见山阿人，薜萝若在眼。握兰勤徒结，折麻心莫展。情用赏为美，事昧竟谁辨？观此遗物虑，一悟得所遣。"}
{"title": "水龙吟·淮河舟中夜闻宫人琴声", "dynasty": "宋代", "author": "汪元量", "content": "鼓鞞惊破霓裳，海棠亭北多风雨。歌阑酒罢，玉啼金泣，此行良苦。驼背模糊，马头匼匝，朝朝暮暮。自都门燕别，龙艘锦缆，空载得、春归去。目断东南半壁，怅长淮已非吾土。受降城下，草如霜白，凄凉酸楚。粉阵红围，夜深人静，谁宾谁主？对渔灯一点，羁愁一搦，谱琴中语。"}
{"title": "将赴荆南寄别李剑州", "dynasty": "唐代", "author": "杜甫", "content": "使君高义驱今古，寥落三年坐剑州。但见文翁能化俗，焉知李广未封侯。路经滟滪双蓬鬓，天入沧浪一钓舟。戎马相逢更何日？春风回首仲宣楼。"}
{"title": "泰山吟", "dynasty": "魏晋", "author": "谢道韫", "content": "峨峨东岳高，秀极冲青天。岩中间虚宇，寂寞幽以玄。非工复非匠，云构发自然。器象尔何物？遂令我屡迁。逝将宅斯宇，可以尽天年。"}
{"title": "过融上人兰若", "dynasty": "唐代", "author": "綦毋潜", "content": "山头禅室挂僧衣，窗外无人水鸟飞。黄昏半在下山路，却听钟声连翠微。"}
{"title": "过陈琳墓", "dynasty": "唐代", "author": "温庭筠", "content": "曾于青史见遗文，今日飘蓬过此坟。词客有灵应识我，霸才无主独怜君。石麟埋没藏春草，铜雀荒凉对暮云。莫怪临风倍惆怅，欲将书剑学从军。"}
{"title": "七夕", "dynasty": "唐代", "author": "李贺", "content": "别浦今朝暗，罗帷午夜愁。鹊辞穿线月，花入曝衣楼。天上分金镜，人间望玉钩。钱塘苏小小，更值一年秋。"}
{"title": "虞美人·触帘风送景阳钟", "dynasty": "五代", "author": "顾敻", "content": "触帘风送景阳钟，鸳被绣花重。晓帷初卷冷烟浓，翠匀粉黛好仪容，思娇慵。起来无语理朝妆，宝匣镜凝光。绿荷相倚满池塘。露清枕簟藕花香，恨悠扬。"}
{"title": "门有万里客行", "dynasty": "两汉", "author": "曹植", "content": "门有万里客，问君何乡人。褰裳起从之，果得心所亲。挽裳对我泣，太息前自陈。本是朔方士，今为吴越民。行行将复行，去去适西秦。"}
{"title": "水调歌头·落日塞垣路", "dynasty": "宋代", "author": "黄庭坚", "content": "落日塞垣路，风劲戛貂裘。翩翩数骑闲猎，深入黑山头。极目平沙千里，惟见雕弓白羽，铁面骏骅骝。隐隐望青冢，特地起闲愁。 汉天子，方鼎盛，四百州。玉颜皓齿，深锁三十六宫秋。堂有经纶贤相，边有纵横谋将，不减翠蛾羞。戎虏和乐也，圣主永无忧。"}
{"title": "浣溪沙·春情", "dynasty": "宋代", "author": "苏轼", "content": "道字娇讹苦未成。未应春阁梦多情。朝来何事绿鬟倾。 彩索身轻长趁燕，红窗睡重不闻莺。困人天气近清明。"}
{"title": "渔歌子·柳如眉", "dynasty": "五代", "author": "魏承班", "content": "柳如眉，云似发，鲛绡雾縠笼香雪。梦魂惊，钟漏歇，窗外晓莺残月。几多情，无处说，落花飞絮清明节。少年郎，容易别，一去音书断绝。"}
{"title": "浣溪沙·闺情", "dynasty": "宋代", "author": "李清照", "content": "绣面芙蓉一笑开，斜飞宝鸭衬香腮。眼波才动被人猜。一面风情深有韵，半笺娇恨寄幽怀。月移花影约重来。"}
{"title": "南安军", "dynasty": "宋代", "author": "文天祥", "content": "梅花南北路，风雨湿征衣。出岭同谁出？归乡如不归！(不归 一作：此归)山河千古在，城郭一时非。饿死真吾志，梦中行采薇。"}
{"title": "晚春归山居题窗前竹 / 暮春归故山草堂诗", "dynasty": "唐代", "author": "钱起", "content": "谷口春残黄鸟稀，辛夷花尽杏花飞。(谷口 一作：溪上)始怜幽竹山窗下，不改清阴待我归。"}
{"title": "红窗月·燕归花谢", "dynasty": "清代", "author": "纳兰性德", "content": "燕归花谢，早因循、又过清明。是一般风景，两样心情。犹记碧桃影里、誓三生。乌丝阑纸娇红篆，历历春星。道休孤密约，鉴取深盟。语罢一丝香露、湿银屏。"}
{"title": "金陵怀古", "dynasty": "唐代", "author": "许浑", "content": "玉树歌残王气终，景阳兵合戍楼空。松楸远近千官冢，禾黍高低六代宫。石燕拂云晴亦雨，江豚吹浪夜还风。英雄一去豪华尽，惟有青山似洛中。"}
{"title": "忆江南·歌起处", "dynasty": "明代", "author": "王世贞", "content": "歌起处，斜日半江红。柔绿篙添梅子雨，淡黄衫耐藕丝风。家在五湖东。"}
{"title": "祝英台近·晚春", "dynasty": "宋代", "author": "辛弃疾", "content": "宝钗分，桃叶渡，烟柳暗南浦。怕上层楼，十日九风雨。断肠片片飞红，都无人管，更谁劝、啼莺声住？鬓边觑，试把花卜归期，才簪又重数。罗帐灯昏，哽咽梦中语：是他春带愁来，春归何处？却不解、带将愁去。"}
{"title": "贾生", "dynasty": "唐代", "author": "李商隐", "content": "宣室求贤访逐臣，贾生才调更无伦。可怜夜半虚前席，不问苍生问鬼神。"}
{"title": "陌上郎·西津海鹘舟", "dynasty": "宋代", "author": "贺铸", "content": "西津海鹘舟，径度沧江雨。双舻本无情，鸦轧如人语。挥金陌上郎，化石山头妇。何物系君心，三岁扶床女。"}
{"title": "菩萨蛮·杏花含露团香雪", "dynasty": "唐代", "author": "温庭筠", "content": "杏花含露团香雪，绿杨陌上多离别。灯在月胧明，觉来闻晓莺。玉钩褰翠幕，妆浅旧眉薄。春梦正关情，镜中蝉鬓轻。"}
{"title": "蝶恋花·梦入江南烟水路", "dynasty": "宋代", "author": "晏几道", "content": "梦入江南烟水路，行尽江南，不与离人遇。睡里消魂无说处，觉来惆怅消魂误。欲尽此情书尺素，浮雁沉鱼，终了无凭据。却倚缓弦歌别绪，断肠移破秦筝柱。"}
{"title": "琐窗寒·玉兰", "dynasty": "宋代", "author": "吴文英", "content": "绀缕堆云，清腮润玉，汜人初见。蛮腥未洗，海客一怀凄惋。渺征槎、去乘阆风，占香上国幽心展。□遗芳掩色，真恣凝澹，返魂骚畹。 一盼。千金换。又笑伴鸱夷，共归吴苑。离烟恨水，梦杳南天秋晚。比来时、瘦肌更销，冷薰沁骨悲乡远。最伤情、送客咸阳，佩结西风怨。"}
{"title": "转调满庭芳·芳草池塘", "dynasty": "宋代", "author": "李清照", "content": "芳草池塘，绿阴庭院，晚晴寒透窗纱。玉钩金锁，管是客来唦。寂寞尊前席上，唯愁海角天涯。能留否？酴釄落尽，犹赖有梨花。当年曾胜赏，生香熏袖，活火分茶。极目犹龙骄马，流水轻车。不怕风狂雨骤，恰才称，煮酒笺花。如今也，不成怀抱，得似旧时那？"}
{"title": "北来人", "dynasty": "宋代", "author": "刘克庄", "content": "试说东都事，添人白发多。寝园残石马，废殿泣铜驼。胡运占难久，边情听易讹。凄凉旧京女，妆髻尚宣和。"}
{"title": "日暮", "dynasty": "唐代", "author": "杜甫", "content": "牛羊下来久，各已闭柴门。风月自清夜，江山非故园。石泉流暗壁，草露滴秋根。头白灯明里，何须花烬繁。"}
{"title": "木兰花慢·彭城怀古", "dynasty": "元代", "author": "萨都剌", "content": "古徐州形胜，消磨尽，几英雄。想铁甲重瞳，乌骓汗血，玉帐连空。楚歌八千兵散，料梦魂，应不到江东。空有黄河如带，乱山回合云龙。汉家陵阙起秋风，禾黍满关中。更戏马台荒，画眉人远，燕子楼空。人生百年如寄，且开怀，一饮尽千钟。回首荒城斜日，倚栏目送飞鸿。"}
{"title": "卿云歌", "dynasty": "先秦", "author": "佚名", "content": "卿云烂兮，糺缦缦兮。日月光华，旦复旦兮。明明上天，烂然星陈。日月光华，弘于一人。日月有常，星辰有行。四时从经，万姓允诚。于予论乐，配天之灵。迁于圣贤，莫不咸听。鼚乎鼓之，轩乎舞之。菁华已竭，褰裳去之。"}
{"title": "周颂·维清", "dynasty": "先秦", "author": "佚名", "content": "维清缉熙，文王之典。肇禋，迄用有成，维周之祯。"}
{"title": "过江", "dynasty": "明代", "author": "钱晔", "content": "江渚风高酒乍醒，川途渺渺正扬舲。浪花作雨汀烟湿，沙鸟迎人水气腥。三国旧愁春草碧，六朝遗恨晚山青。不须倚棹吹长笛，恐有蛟龙潜出听。"}
{"title": "寄生草·饮", "dynasty": "元代", "author": "白朴", "content": "长醉后方何碍，不醒时有甚思。糟腌两个功名字，醅渰千古兴亡事，曲埋万丈虹霓志。不达时皆笑屈原非，但知音尽说陶潜是。"}
{"title": "胡笳歌送颜真卿使赴河陇", "dynasty": "唐代", "author": "岑参", "content": "君不闻胡笳声最悲？紫髯绿眼胡人吹。吹之一曲犹未了，愁杀楼兰征戍儿。凉秋八月萧关道，北风吹断天山草。昆仑山南月欲斜，胡人向月吹胡笳。胡笳怨兮将送君，秦山遥望陇山云。边城夜夜多愁梦，向月胡笳谁喜闻？"}
{"title": "减字木兰花·刘郎已老", "dynasty": "宋代", "author": "朱敦儒", "content": "刘郎已老。不管桃花依旧笑。要听琵琶。重院莺啼觅谢家。 曲终人醉。多似浔阳江上泪。万里东风。国破山河落照红。"}
{"title": "九日寄秦觏", "dynasty": "宋代", "author": "陈师道", "content": "疾风回雨水明霞，沙步丛祠欲暮鸦。九日清尊欺白发，十年为客负黄花。登高怀远心如在，向老逢辰意有加。淮海少年天下士，可能无地落乌纱。"}
{"title": "六么令·夷则宫七夕", "dynasty": "宋代", "author": "吴文英", "content": "露蛩初响，机杼还催织。婺星为情慵懒，伫立明河侧。不见津头艇子，望绝南飞翼。云梁千尺。尘缘一点，回首西风又陈迹。那知天上计拙，乞巧楼南北。瓜果几度凄凉，寂寞罗池客。人事回廊缥缈，谁见金钗擘。今夕何夕。杯残月堕，但耿银河漫天碧。"}
{"title": "行露", "dynasty": "先秦", "author": "佚名", "content": "厌浥行露，岂不夙夜，谓行多露。谁谓雀无角？何以穿我屋？谁谓女无家？何以速我狱？虽速我狱，室家不足！谁谓鼠无牙？何以穿我墉？谁谓女无家？何以速我讼？虽速我讼，亦不女从！"}
{"title": "鹧鸪天·离豫章别司马汉章大监", "dynasty": "宋代", "author": "辛弃疾", "content": "聚散匆匆不偶然。二年遍历楚山川。但将痛饮酬风月，莫放离歌入管弦。萦绿带，点青钱，东湖春水碧连天。明朝放我东归去，後夜相思月满船。"}
{"title": "山坡羊·江山如画", "dynasty": "元代", "author": "陈草庵", "content": "江山如画，茅檐低厦，妇蚕缫婢织红奴耕稼。务桑麻，捕鱼虾。渔樵见了无别话，三国鼎分牛继马。兴，休羡他。亡，休羡他。"}
{"title": "采桑子·海天谁放冰轮满", "dynasty": "清代", "author": "纳兰性德", "content": "海天谁放冰轮满，惆怅离情。莫说离情，但值凉宵总泪零。只应碧落重相见，那是今生。可奈今生，刚作愁时又忆卿。"}
{"title": "思越人·紫府东风放夜时", "dynasty": "宋代", "author": "贺铸", "content": "紫府东风放夜时。步莲秾李伴人归。五更钟动笙歌散，十里月明灯火稀。 香苒苒，梦依依。天涯寒尽减春衣。凤凰城阙知何处，寥落星河一雁飞。"}
{"title": "望黄鹤楼", "dynasty": "唐代", "author": "李白", "content": "东望黄鹤山，雄雄半空出。四面生白云，中峰倚红日。岩峦行穹跨，峰嶂亦冥密。颇闻列仙人，于此学飞术。一朝向蓬海，千载空石室。金灶生烟埃，玉潭秘清谧。地古遗草木，庭寒老芝术。蹇予羡攀跻，因欲保闲逸。观奇遍诸岳，兹岭不可匹。结心寄青松，永悟客情毕。"}
{"title": "金缕曲·赠梁汾", "dynasty": "清代", "author": "纳兰性德", "content": "德也狂生耳。偶然间，缁尘京国，乌衣门第。有酒惟浇赵州土，谁会成生此意。不信道、遂成知己。青眼高歌俱未老，向尊前、拭尽英雄泪。君不见，月如水。共君此夜须沉醉。且由他，蛾眉谣诼，古今同忌。身世悠悠何足问，冷笑置之而已。寻思起、从头翻悔。一日心期千劫在，后身缘、恐结他生里。然诺重，君须记。"}
{"title": "点绛唇·庚午重九再用前韵", "dynasty": "宋代", "author": "苏轼", "content": "不用悲秋，今年身健还高宴。江村海甸。总作空花观。尚想横汾，兰菊纷相半。楼船远。白雪飞乱。空有年年雁。"}
{"title": "蝶恋花·面旋落花风荡漾", "dynasty": "宋代", "author": "欧阳修", "content": "面旋落花风荡漾。柳重烟深，雪絮飞来往。雨后轻寒犹未放。春愁酒病成惆怅。 枕畔屏山围碧浪。翠被华灯，夜夜空相向。寂寞起来褰绣幌。月明正在梨花上。"}
{"title": "春暮游小园", "dynasty": "宋代", "author": "王淇", "content": "一从梅粉褪残妆，涂抹新红上海棠。开到荼縻花事了，丝丝夭棘出莓墙。"}
{"title": "浣溪沙·上巳", "dynasty": "明代", "author": "杨基", "content": "软翠冠儿簇海棠，砑罗衫子绣丁香。闲来水上踏青阳。风暖有人能作伴，日长无事可思量。水流花落任匆忙。"}
{"title": "如梦令·满院落花春寂", "dynasty": "宋代", "author": "杨冠卿", "content": "满院落花春寂。风絮一帘斜日。翠钿晓寒轻，独倚秋千无力。无力。无力。蹙破远山愁碧。"}
{"title": "春思", "dynasty": "宋代", "author": "方岳", "content": "春风多可太忙生，长共花边柳外行。与燕作泥蜂酿蜜，才吹小雨又须晴。"}
{"title": "替豆萁伸冤", "dynasty": "近现代", "author": "鲁迅", "content": "煮豆燃豆萁，萁在釜下泣。我烬你熟了，正好办教席。"}
{"title": "春怨 / 伊州歌", "dynasty": "唐代", "author": "金昌绪", "content": "打起黄莺儿，莫教枝上啼。啼时惊妾梦，不得到辽西。"}
{"title": "南乡子·有感", "dynasty": "宋代", "author": "苏轼", "content": "冰雪透香肌。姑射仙人不似伊。濯锦江头新样锦，非宜。故著寻常淡薄衣。暖日下重帏。春睡香凝索起迟。曼倩风流缘底事，当时。爱被西真唤作儿。"}
{"title": "赏春 / 芳草 / 春游郁然有怀赋", "dynasty": "唐代", "author": "罗邺", "content": "芳草和烟暖更青，闲门要路一时生。 年年点检人间事，唯有春风不世情。"}
{"title": "御带花·青春何处风光好", "dynasty": "宋代", "author": "欧阳修", "content": "青春何处风光好？帝里偏爱元夕。万重缯彩，构一屏峰岭，半空金碧。宝檠银钰，耀绛幕、龙虎腾掷。沙堤远，雕轮绣毂，争走五王宅。雍容熙熙昼，会乐府神姬，海洞仙客。拽香摇翠，称执手行歌，锦街天陌。月淡寒轻，渐向晓、漏声寂寂。当年少，狂心未已，不醉怎归得！"}
{"title": "西子妆慢·湖上清明薄游", "dynasty": "宋代", "author": "吴文英", "content": "流水麹尘，艳阳醅酒，画舸游情如雾。笑拈芳草不知名，乍凌波、断桥西堍。垂杨漫舞。总不解、将春系住。燕归来，问彩绳纤手，如今何许。 欢盟误。一箭流光，又趁寒食去。不堪衰鬓著飞花，傍绿阴、冷烟深树。玄都秀句。记前度、刘郎曾赋。最伤心、一片孤山细雨。"}
{"title": "诉衷情·青衫初入九重城", "dynasty": "宋代", "author": "陆游", "content": "青衫初入九重城，结友尽豪英。蜡封夜半传檄，驰骑谕幽并。时易失，志难城，鬓丝生。平章风月，弹压江山，别是功名。"}
{"title": "菩萨蛮·春波软荡红楼水", "dynasty": "清代", "author": "吴锡麒", "content": "春波软荡红楼水，多时不放莺儿起。一样夕阳天，留寒待禁烟。已是人消瘦，只此情依旧。可奈别离何，明朝杨柳多。"}
{"title": "古从军行", "dynasty": "唐代", "author": "李颀", "content": "白日登山望烽火，黄昏饮马傍交河。行人刁斗风沙暗，公主琵琶幽怨多。野云万里无城郭，雨雪纷纷连大漠。胡雁哀鸣夜夜飞，胡儿眼泪双双落。闻道玉门犹被遮，应将性命逐轻车。年年战骨埋荒外，空见蒲桃入汉家。"}
{"title": "南歌子·香墨弯弯画", "dynasty": "宋代", "author": "秦观", "content": "香墨弯弯画，燕脂淡淡匀。揉蓝衫子杏黄裙，独倚玉阑无语点檀唇。人去空流水，花飞半掩门。乱山何处觅行云？又是一钩新月照黄昏。"}
{"title": "十一月四日风雨大作二首", "dynasty": "宋代", "author": "陆游", "content": "风卷江湖雨暗村，四山声作海涛翻。溪柴火软蛮毡暖，我与狸奴不出门。\r\n僵卧孤村不自哀，尚思为国戍轮台。夜阑卧听风吹雨，铁马冰河入梦来。"}
{"title": "忆江南·江南好", "dynasty": "唐代", "author": "白居易", "content": "江南好，风景旧曾谙。日出江花红胜火，春来江水绿如蓝。能不忆江南？"}
{"title": "水龙吟·落叶", "dynasty": "宋代", "author": "王沂孙", "content": "晓霜初著青林，望中故国凄凉早。萧萧渐积，纷纷犹坠，门荒径悄。渭水风生，洞庭波起，几番秋杪。想重涯半没，千峰尽出，山中路、无人到。 前度题红杳杳。溯宫沟、暗流空绕。啼螀未歇，飞鸿欲过，此时怀抱。乱影翻窗，碎声敲砌，愁人多少。望吾庐甚处，只应今夜，满庭谁扫。"}
{"title": "乌栖曲", "dynasty": "唐代", "author": "李白", "content": "姑苏台上乌栖时，吴王宫里醉西施。吴歌楚舞欢未毕， 青山欲衔半边日。银箭金壶漏水多，起看秋月坠江波。东方渐高奈乐何！"}
{"title": "玉楼春·去时梅萼初凝粉", "dynasty": "宋代", "author": "欧阳修", "content": "去时梅萼初凝粉。不觉小桃风力损。梨花最晚又凋零，何事归期无定准。 阑干倚遍重来凭。泪粉偷将红袖印。蜘蛛喜鹊误人多，似此无凭安足信。"}
{"title": "登幽州台歌", "dynasty": "唐代", "author": "陈子昂", "content": "前不见古人，后不见来者。念天地之悠悠，独怆然而涕下。"}
{"title": "中秋登楼望月", "dynasty": "宋代", "author": "米芾", "content": "目穷淮海满如银，万道虹光育蚌珍。天上若无修月户，桂枝撑损向西轮。"}
{"title": "官舍竹", "dynasty": "宋代", "author": "王禹偁", "content": "谁种萧萧数百竿？伴吟偏称作闲官。不随夭艳争春色，独守孤贞待岁寒。声拂琴床生雅趣，影侵棋局助清欢。明年纵便量移去，犹得今冬雪里看！"}
{"title": "登咸阳县楼望雨", "dynasty": "唐代", "author": "韦庄", "content": "乱云如兽出山前，细雨和风满渭川。 尽日空濛无所见，雁行斜去字联联。"}
{"title": "谢新恩·冉冉秋光留不住", "dynasty": "五代", "author": "李煜", "content": "冉冉秋光留不住，满阶红叶暮。又是过重阳，台榭登临处，茱萸香坠。紫菊气，飘庭户，晚烟笼细雨。雍雍新雁咽寒声，愁恨年年长相似。"}
{"title": "寄李儋元锡", "dynasty": "唐代", "author": "韦应物", "content": "去年花里逢君别，今日花开又一年。世事茫茫难自料，春愁黯黯独成眠。身多疾病思田里，邑有流亡愧俸钱。闻道欲来相问讯，西楼望月几回圆。"}
{"title": "杕杜", "dynasty": "先秦", "author": "佚名", "content": "有杕之杜，其叶湑湑。独行踽踽。岂无他人？不如我同父。嗟行之人，胡不比焉？人无兄弟，胡不佽焉？有杕之杜，其叶菁菁。独行睘睘。岂无他人？不如我同姓。嗟行之人，胡不比焉？人无兄弟，胡不佽焉？"}
{"title": "读陆放翁集", "dynasty": "近现代", "author": "梁启超", "content": "诗界千年靡靡风，兵魂销尽国魂空。集中什九从军乐，亘古男儿一放翁。"}
{"title": "苏秀道中", "dynasty": "宋代", "author": "曾几", "content": "苏秀道中，自七月二十五日夜大雨三日，秋苗以苏，喜而有作。\r\n一夕骄阳转作霖，梦回凉冷润衣襟。不愁屋漏床床湿，且喜溪流岸岸深。千里稻花应秀色，五更桐叶最佳音。无田似我犹欣舞，何况田间望岁心。"}
{"title": "初到黄州", "dynasty": "宋代", "author": "苏轼", "content": "自笑平生为口忙，老来事业转荒唐。长江绕郭知鱼美，好竹连山觉笋香。逐客不妨员外置，诗人例作水曹郎。只惭无补丝毫事，尚费官家压酒囊。"}
{"title": "诉衷情·小桃灼灼柳鬖鬖", "dynasty": "宋代", "author": "黄庭坚", "content": "小桃灼灼柳鬖鬖，春色满江南。雨晴风暖烟淡，天气正醺酣。山泼黛，水挼蓝，翠相搀。歌楼酒旆，故故招人，权典青衫。"}
{"title": "永遇乐·乙巳中秋风雨", "dynasty": "宋代", "author": "吴文英", "content": "风拂尘徽，雨侵凉榻，才动秋思。缓酒销更，移灯傍影，净洗芭蕉耳。铜华沧海，愁霾重嶂，燕北雁南天外。算阴晴，浑似几番，渭城故人离会。 青楼旧日，高歌取醉，唤出玉人梳洗。红叶流光，苹花两鬓，心事成秋水。白凝虚晓，香吹轻烬，倚窗小瓶疏桂。问深宫，姮娥正在，妒云第几。"}
{"title": "夏意", "dynasty": "宋代", "author": "苏舜钦", "content": "别院深深夏席清，石榴开遍透帘明。(夏席清 一作：夏簟清)树阴满地日当午，梦觉流莺时一声。"}
{"title": "野池", "dynasty": "唐代", "author": "王建", "content": "野池水满连秋堤，菱花结实蒲叶齐。川口雨晴风复止，蜻蜓上下鱼东西。"}
{"title": "慈姥矶诗", "dynasty": "南北朝", "author": "何逊", "content": "暮烟起遥岸，斜日照安流。一同心赏夕，暂解去乡忧。野岸平沙合，连山远雾浮。客悲不自已，江上望归舟。"}
{"title": "咏三良", "dynasty": "唐代", "author": "柳宗元", "content": "束带值明后，顾盼流辉光。一心在陈力，鼎列夸四方。款款效忠信，恩义皎如霜。生时亮同体，死没宁分张。壮躯闭幽隧，猛志填黄肠。殉死礼所非，况乃用其良。霸基弊不振，晋楚更张皇。疾病命固乱，魏氏言有章。从邪陷厥父，吾欲讨彼狂。"}
{"title": "赠道者", "dynasty": "唐代", "author": "武元衡", "content": "麻衣如雪一枝梅，笑掩微妆入梦来。若到越溪逢越女，红莲池里白莲开。"}
{"title": "月下独酌·其三", "dynasty": "唐代", "author": "李白", "content": "三月咸阳城，千花昼如锦。谁能春独愁，对此径须饮。穷通与修短，造化夙所禀。一樽齐死生，万事固难审。醉后失天地，兀然就孤枕。不知有吾身，此乐最为甚。"}
{"title": "潇湘神·零陵作", "dynasty": "清代", "author": "屈大均", "content": "湘水流，湘水流，九疑云物至今秋。若问二妃何处所，零陵芳草露中愁。"}
{"title": "寄人", "dynasty": "唐代", "author": "张泌", "content": "别梦依依到谢家，小廊回合曲阑斜。多情只有春庭月，犹为离人照落花。"}
{"title": "湘妃怨·夜来雨横与风狂", "dynasty": "元代", "author": "阿鲁威", "content": "夜来雨横与风狂，断送西园满地香。晓来蜂蝶空游荡。苦难寻红锦妆，问东君归计何忙！尽叫得鹃声碎，却教人空断肠。漫劳动送客垂杨。"}
{"title": "马嵬坡", "dynasty": "唐代", "author": "郑畋", "content": "玄宗回马杨妃死，云雨难忘日月新。终是圣明天子事，景阳宫井又何人。"}
{"title": "霜天晓角·题采石蛾眉亭", "dynasty": "宋代", "author": "韩元吉", "content": "倚天绝壁，直下江千尺。天际两蛾凝黛，愁与恨，几时极！暮潮风正急，酒阑闻塞笛。试问谪仙何处？青山外，远烟碧。"}
{"title": "南山", "dynasty": "先秦", "author": "佚名", "content": "南山崔崔，雄狐绥绥。鲁道有荡，齐子由归。既曰归止，曷又怀止？葛屦五两，冠緌双止。鲁道有荡，齐子庸止。既曰庸止，曷又从止？蓺麻如之何？衡从其亩。取妻如之何？必告父母。既曰告止，曷又鞠止？析薪如之何？匪斧不克。取妻如之何？匪媒不得。既曰得止，曷又极止？"}
{"title": "曾子不受邑", "dynasty": "两汉", "author": "刘向", "content": "曾子衣敝衣以耕。鲁君使人往致邑焉，曰:“请以此修衣。”曾子不受，反，复往，又不受。使者曰:“先生非求于人，人则献之，奚为不受？”曾子曰:“臣闻之，‘受人者畏人；予人者骄人。’纵子有赐，不我骄也，我能勿畏乎？”终不受。孔子闻之，曰：“参之言足以全其节也。”（选自汉·刘向《说苑》）"}
{"title": "醉垂鞭·双蝶绣罗裙", "dynasty": "宋代", "author": "张先", "content": "双蝶绣罗裙。东池宴。初相见。朱粉不深匀。闲花淡淡春。 细看诸处好。人人道。柳腰身。昨日乱山昏。来时衣上云。"}
